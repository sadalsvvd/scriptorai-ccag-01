2. Περὶ αἱρέσεως τῶν ἀστέρων.

Ἐπὶ τῶν ἡμερινῶν γενέσεων αἱρεσιάρχουσιν Ἥλιος, Κρόνος, Ζεύς, ἐπὶ δὲ τῶν νυκτερινῶν Σελήνη, Ἀφροδίτη, Ἄρης· ὁ γὰρ Ἑρμῆς ἐπίκοινος πρὸς τὰς αἱρέσεις κατέστηκεν. καὶ ἀγαθοποιοὶ μὲν νομίζονται Ἥλιος, Ζεύς, Σελήνη, Ἀφροδίτη, κακοποιοὶ δὲ Κρόνος καὶ Ἄρης· ὁ γὰρ Ἑρμῆς ἐπίκοινος μετὰ τῶν ἀγαθῶν ἀγαθὸς ἐστίν, καὶ μετὰ τῶν κακοποιῶν κακοποὶς κατέστηκεν. περὶ δὲ τῶν ἀγαθοποιῶν καὶ κακοποιῶν εἶπον ὅτι νομίζονται ἐπεὶ πολλάκις ἐπὶ τινων γενέσεων οἱ κακοποιοὶ <κεῖμενοι> καλῶς φάσει καὶ αἱρέσει καὶ τόπῳ μεγαλύνουσι τὰς τύχας, οἱ δὲ ἀγαθοποιοὶ κακῶς κεῖμενοι βλάπτουσιν αὐτάς· φησὶ γὰρ Δωρόθεος περὶ τούτου τοῦ κεφαλαίου εἰπὼν· τρίπλευροι γὰρ κακοεργοὶ ἀμβλύνονται· ἀστήρ δὲ οὐκέτι φαῦλος ἐπεὶ ἀγαθὸν τόπον εὗροι· οὐδὲ τόπος δὲ κακός χρηστὸν ὅτε ἀσπάζεται.

3. Περὶ τῆς τῶν ιβʹ ζωδίων κράσεως.

Εἴρήκαμεν εἶναι τὸν Κριὸν πυρώδη, τὸν δὲ Ταῦρον γεώδη, τοὺς δὲ Διδύμους ἀερῶδεις, τὸν δὲ Καρκῖνον ὑδατιῶδη· πάλιν τὸν Λέοντα πυρώδη, τὴν δὲ Παρθένον γεώδη, τὸν δὲ Ζυγὸν ἀερῶδη, τὸν δὲ Σκορπίον ὑδατιῶδη· καὶ πάλιν τὸν Τοξότην πυρώδη, τὸν δὲ Αἰγόκερωτα γεώδη, τὸν δὲ Ὑδροχόον ἀερῶδη, τοὺς δὲ Ἰχθύας ὑδατιώδεις. ὡς εἶναι τὸ μὲν τρίγωνον Κριός, Λέων, Τοξότης πυρώδες, τὸ δὲ τρίγωνον Ταῦρος, Παρθένος, Αἰγόκερως γεώδες, τὸ δὲ τρίγωνον Δίδυμοι, Ζυγός, Ὑδροχόος ἀερῶδες, τὸ δὲ τρίγωνον Καρκῖνος, Σκορπίος, Ἰχθύες ὑδατιῶδες.

οὐκ ἀσκόπως δὲ εἴρηται τοῦτο παρὰ τοῖς παλαιοῖς· ἐπειδὴ γὰρ τὰ ὑλικά πάντα ἐκ τούτων τῶν δ' στοιχείων ἤτοι σωμάτων συνέστηκεν, ἀνάγκη καὶ τὸν ἄνθρωπον ὡς τῆς αὐτῆς φύσεως κεκοινωνηκότα μετέχειν τούτων τῶν δ' στοιχείων. καὶ προσέταξαν τὰ τέσσαρα κέντρα τῆς γενέσεως κατὰ τὰς τέσσαρας κράσεις τούτων τῶν δ' στοιχείων, οἷον· ἐὰν Κριὸς ὑροσκοπήσῃ, τοῦτ' ἔστιν πυρώδες ζῴδιον, καὶ Αἰγόκερως μεσουρανῇ, τοῦτ' ἔστιν γεώδες ζῴδιον, καὶ Ζυγὸν δύῃ, ἀερῶδες ζῴδιον.