CODICES ASTROLOGICI FLORENTINI

In codicibus Florentinis, quibus astrologica servata sunt, recensendis hunc ordinem secuti sumus:
I. Codices qui singulorum scriptorum opera continent inspeximus;
II. Codices qui collectanea astrologica appellari possunt descripsimus;
III. Codices qui nonnullis foliis tantum excerpta ad astrologiam pertinentia praebent adnotavimus.

Fieri quidem potest ut praeter ea quae hic recensenda curavi, lateant alia in Bibliotheca Laurentiana; latere tamen admodum pauca contendam; summa enim diligentia et patientia omnia quae ad inceptum pertinerent, perlustravi. Fragmenta inedita nonnulla adiecimus nos, alia viri docti quorum nominibus singula signata sunt.

Restat ut gratias agam quam maximas Fr. Cumont qui me quoque in corpore astrologico parando participem voluit, mihique indicem inchoatum ac rudem nonnullorum codicum, aliaque adiumenta comiter benigneque suppeditavit.

Scribebam Senogalliae a. d. IV Non. Nov. a. MDCCCLXXXVII.

A. OLIVIERI.