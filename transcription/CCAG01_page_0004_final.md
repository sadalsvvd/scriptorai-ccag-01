VI

CODICES FLORENTINI

opusculi parvi titulo quattuor auctorum nomina legantur, paucis declarare satis erit. Cum astrologorum codices perlustrare coepissem ut ex illa farragine excerperem quae ad Romanorum religionem pertinerent, mox intellexi hunc laborem cassum fore nisi prius rudis indigestaque moles ordinaretur, antiqua et genuina a recentiorum commentis secernentur. Itaque librorum huius generis indices prescribere institui. Sed cum amicos consilii participes fecissem, audivi alios eadem et cogitasse et conatos esse. Itaque visum est sociatis viribus opus laboriosum aggredi, quo perfectius evaderet, et de universis singulisque haud gravate consensum est. Astrologicorum codicum graecorum, quotquot supersunt, omnium catalogum per loca, quibus asservantur, digestum minutatim perficere in animo habemus. Iam libri Marciani fere ex toto, Monacenses Vindobonenses Parisini Romani magna ex parte descripti sunt et intra paucos annos coepta ad exitum nos perducturos esse speramus. Absoluto opere indices copiosi in silva collectaneorum investigatoribus viam monstrabunt. Ita ad corpus astrologorum graecorum, quod est in votis, instruendum fundamenta saltem firmissima iacta erunt.

Ratio quam in hoc catalogo conficiendo sequi placuit, iam ex primo libro, qui nunc in publicum exit, perspici potest. Prima pars inventarium codicum continet plenissimum quo opera astrologica alioquin nota quam brevissime commemorantur, excerpta autem anonyma nominibus auctoris, si eruere contigit, vel editoris, si iam vulgata sunt, additis, primis extremisque verbis exscriptis singillatim recensentur. In appendice fragmenta eduntur praecipua vel potius illa quorum exemplaria nobis parabilia fuerunt. Nam temporis angustiis pressi et longe a bibliothecis remoti non omnia, quae ex earum latebris proferre iuvaret, consequi potuimus.