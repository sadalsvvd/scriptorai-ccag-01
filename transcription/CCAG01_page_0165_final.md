APPENDIX

39. Περὶ κενοδρομίας.

Κενοδρομία δὲ ἐστι Σελήνης, ὅταν μηδενὶ συνάπτῃ μήτε σωματικῶς μήτε κατὰ σχήμα.

40. Περὶ ὁμορροήσεως.

Ὁμορροήσις δὲ ἐστίν, ὅταν ἐν τοῖς αὐτοῖς ὁρίοις ἀστέρες ὦσιν ἢτοι κατὰ σῶμα ἢ σχήμα ἢ ἀλλήλους ἐφορῶσιν ὁρίοις ἀστέρος τοῦ αὐτοῦ.

41. Περὶ ἐμπεριοχέσεως.

Ἐμπεριοχέσις δὲ ἐστίν, ὅταν δύο πλανῆτες ἕνα μέσον ἔχωσι καθ’ οἷον δῆποτε σχήμα, μηδενὸς ἑτέρου ἐν τοῖς μέσοις ἀκτίνα βάλλοντος ἐντὸς ἑπτὰ μοιρῶν ἐπὶ τὰ πρόσω ἢ ὀπίσω.

42. Περὶ τῶν ἐν δυνάμει ἀστέρων.

Ἐν δυνάμει δὲ εἷς ἕκαστος λέγεται εἶναι τῶν πλανητῶν, ὅταν ἐν οἴκῳ ἰδίῳ ἢ ὑψώματι ἢ ὁρίοις ἢ οἰκείᾳ φάσει ἢ συσχηματισμῷ τύχῃ ἢ εὐτονωτέρῳ τινὶ τόπῳ τῆς δωδεκατοπίας.

43. Περὶ λαμπηνῶν.

Ἐν λαμπήναις δὲ ἰδίαις εἰσὶν οἱ πλανῆτες, ἐπειδὰν ἐν οἴκῳ ἰδίῳ ἢ ὑψώματι ἢ ὁρίοις εὑρεθῶσι· χαίρουσι δὲ τοῖς τόποις τούτοις κἂν ὑπὸ τὰς αὐτᾶς τοῦ Ἡλίου εὑρίσκωνται· ἐπαύξουσι γὰρ οἱ μὲν ἀγαθοποιοὶ τὰ ἀγαθά, οἱ δὲ κακοποιοὶ μεταβάλλονται εἰς ἀγαθοποιίαν.

44. Περὶ τοῦ πῶς χαίρουσιν οἱ ἀστέρες.

Χαίρειν δὲ λέγονται οἱ ἀστέρες Κρόνος μὲν καὶ Ζεὺς καὶ Ἄρης ὄντες καὶ συσχηματιζόμενοι, Σελήνη δὲ καὶ Ἀφροδίτη ἑσπέριοι. ἔτι Κρόνος μὲν καὶ Ζεὺς καὶ Ἄρης χαίρουσι συσχηματιζόμενοι ἐν τοῖς τεταρτημορίοις τοῖς ἀπὸ τοῦ ὡροσκόπου μέχρι τοῦ μεσουρανήματος καὶ ἀπὸ τοῦ δύνοντος μέχρι τοῦ ὑπὸ γῆν· ἡ δὲ Σελήνη καὶ Ἀφροδίτη ἐν τοῖς ἐναλλάξ τεταρτημορίοις· ὁ δὲ Ἑρμῆς ἀμφοτέραις ταῖς αἱρέσεσι διὰ τὸ ἐπίκοινον εἶναι αὐτόν· καὶ οἱ μὲν ἡμερινοὶ δι’ ἡμέρας ὑπέρκειοι χαίρουσιν, οἱ δὲ νυκτερινοὶ ὑπόκειοι· καὶ πάλιν οἱ νυκτερινοὶ διὰ νυκτός ὑπέρκειοι χαίρουσιν, οἱ δὲ ἡμερινοὶ ὑπόκειοι.