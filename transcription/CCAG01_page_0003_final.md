PRAEFATIO

Post saeculum decimum sextum quo erudita superstitio ex Ptolemaei Paulique Alexandrini praeceptis siderum effectus discere studebat, scripta astrologorum graecorum acervatim in bibliothecis congesta per trecentes annos ab omnibus fere neglecta despectaque iacuerunt. Quae versibus erant concepta paene sola a philologis accurate edita sunt, non propter tractatam materiam sed propter poeticam formam. Doctrinae mendacis vanitate patefacta pseudoprophetarum fallaciis nemo indulgere ausus est, et ars illa tota et libri, quibus docebatur, in oblivionem adducta sunt. Sed dum resipiscere sibi videntur viri docti, potius hebescere coepe- runt, cum praeteritae aetatis errores diuturni non minus quam clarissima inventa ad rerum humanarum intelligen- tiam sint necessaria. Astrologiam quidem, cui regnantibus Caesaribus omnes fere addicti erant, si sustuleris, iam multa cum in religione tum in scientiis illorum temporum recte percipi non poterunt. Sin autem rem difficillimam sane con- secutus sis, ut priscae matheseos apud orientales excultae origines indagentur, ut insitivae illius disciplinae mirus apud graecos romanosque proventus explicetur, vix ac ne vix quidem mens auguratur quantum cultus moresque antiqui inde illustrari possint. Sed nolo plura loqui ne hariolorum more maria montesque pollicitus adventores allicere videar. Factis potius quam verbis inceptum hoc commendari decet. Quid sit propositum nostrum et qui factum sit ut in