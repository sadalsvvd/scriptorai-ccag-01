PRAEFATIO

Nec venia nobis denegabitur si in materia inexplorata aliqua obscuriora remanebunt, et editio nostra non omnibus numeris absoluta interdum videbitur. Fieri posse confitemur, ut ex aliis codicibus multi huius editionis loci sanari possint, sed si omnibus subsidiis instructi demum ad textum constituendum procedere voluissemus, aut sero aut numquam haec prodiissent. Πλέον ἥμισυ παντός. Ita ut se habet libellum non prorsus inutilem fore confidimus. Istis utentur posteri ad meliora.

Viris doctis qui officiose nobis operam suam praestiterunt restat ut debitas gratias libens merito solvam. Hermannus Usener, horum studiorum veteranus, e collectaneis inexhaustis amplum excerptum liberaliter mihi obtulit; Ricardus Wuensch fragmenta duo Laurentiana, emendationes adnotationesque nobis impertiit; Josephus Bidez cum Romae Florentiaeque degeret propensa in me voluntate plurimas horas in voluminibus astrologicis excutiendis absumpsit; intercedentibus Aenea Piccolomini et Christiano Huelsen, Cerocchius, strenuus iuvenis, libri Angelicani lectu difficillimi capita nonnulla in usum meum accurate expressit. In sodalitate laboris alium nostrum saepius ab alio adiutum esse consentaneum, maximis autem beneficiis nos devinxit Guilelmus Kroll qui plagulas corrigendi nobiscum molestiam suscipere voluit et e schedis suis cum in codicum descriptione tum in excerptorum editione menda plurima sustulit.

Scr. Bruxellis Idib. Augustis MDCCCXCVIII.

F. C.