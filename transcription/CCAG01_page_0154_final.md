ταπεινοῦται τὸ φῶς καὶ <ἡ> ἡμέρα μικροτέρα γίνεται, πάλιν τίνος ἕνεκα ἔνθα ὑψοῦται ὁ Ζεύς, ἐκεῖ ταπεινοῦται ὁ Ἄρης· καὶ ἔνθα ὑψοῦται <ὁ> Ἄρης, ἐκεῖ ταπεινοῦται ὁ Ζεύς. λέγομεν εἶναι τὸν Δία ἔφορον τοῦ ζωτικοῦ πνεύματος καὶ δαμιλείας, τὸν δὲ Ἄρεα θανάτου. ἔνθα οὖν αὔξει τὸ ζωτικὸν πνεῦμα, ἐκεῖ ταπεινοῦται ἡ τοῦ θανάτου ποιότης· ἔνθα δὲ αὔξει ὁ θάνατος, ἐκεῖ ταπεινοῦται ἡ ζωή. πάλιν τίνος ἕνεκα ἔνθα ὑψοῦται ἡ Ἀφροδίτη, ἐκεῖ ταπεινοῦται ὁ Ἑρμῆς, καὶ ἔνθα ὑψοῦται ὁ Ἑρμῆς, ἐκεῖ ταπεινοῦται ἡ Ἀφροδίτη· λέγομεν εἶναι τὸν Ἑρμῆν, λόγον δεσπότην, τὴν δὲ Ἀφροδίτην ἐπιθυμίας καὶ μίξεως ἔφορον. ἔνθα οὖν αὔξει τὸ λογικόν, ἐκεῖ ταπεινοῦται τὸ ἐπιθυμητικὸν καὶ ἡδονικὸν τῆς μίξεως· ἔνθα δὲ ὑψοῦται τὸ ὀρεκτικὸν καὶ ἡδονικὸν, ἐκεῖ ταπεινοῦται τὸ λογικόν. τίνος οὖν ἕνεκεν ἔνθα ὑψοῦται ἡ Σελήνη, ἐκεῖ οὐδεὶς ταπεινοῦται, καὶ ἔνθα ταπεινοῦται ἡ Σελήνη, ἐκεῖ οὐδεὶς ὑψοῦται. λέγομεν εἶναι τὴν Σελήνην τύχην τοῦ παντός· καὶ ὃν ὑψοῖ ἡ τύχη, οὐδεὶς ταπεινοῖ, καὶ ὃν ταπεινοῖ ἡ τύχη, οὐδεὶς ὑψοῦσαι δύναται.

8. Περὶ ἐναντιωμάτων τῶν ἀστέρων.

Τίνος ἕνεκεν οἱ οἶκοι Ἡλίου καὶ Σελήνης ἐναντιοῦνται τοῖς οἴκοις τοῦ Κρόνου; λέγομεν εἶναι τὸν μὲν Ἥλιον καὶ τὴν Σελήνην φωστήρας κόσμου, τὸν δὲ Κρόνον σκότους δεσπότην· ὅθεν ἀεὶ τὸ φῶς ἐναντιοῦται τῷ σκότει, καὶ τὸ σκότος τῷ φωτί. πάλιν τίνος χάριν ἐναντιοῦνται οἱ οἶκοι τοῦ Ἑρμοῦ τοῖς οἴκοις τοῦ Διὸς καὶ οἱ οἶκοι τοῦ Διὸς τοῖς οἴκοις τοῦ Ἑρμοῦ; λέγομεν εἶναι τὸν Δία ἔφορον χρημάτων καὶ δαμιλείας, τὸν δὲ Ἑρμῆν λόγων ἀεὶ δεσπότην· ἀεὶ οὖν τὸ λογικόν ἐναντιοῦται καὶ καταφρονεῖ τῶν χρημάτων ἐπιθυμίας, καὶ ἡ δαμιλεία ἐναντιοῦται τῷ λογικῷ. τίνος οὖν ἕνεκα πάλιν οἱ οἶκοι τοῦ Ἄρεως ἐναντιοῦνται τοῖς οἴκοις τῆς Ἀφροδίτης; λέγομεν εἶναι τὴν Ἀφροδίτην ἔφορον πάσης ἐπιθυμίας καὶ τέρψεως καὶ ἡδονῆς, τὸν δὲ Ἄρεα παντὸς φόβου καὶ πολέμου καὶ θυμοῦ· ἐναντιοῦται οὖν ἀεὶ τὸ τερπνὸν καὶ ὀρεκτικὸν καὶ ἡδονικὸν τῷ φοβερῷ καὶ θυμικῷ καὶ πολεμικῷ. ὅτι δὲ τοῦτο οὕτως ἔχει, καὶ δεῖ κατὰ τὸ ἀληθὲς οὕτως κρίνειν ἐν πᾶσι τοῖς κεφαλαίοις τὰς τῶν ἀστέρων φύσεις πρὸς τὰς ἀλλήλων σχηματουργίας.